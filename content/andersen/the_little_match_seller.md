---
topic: 賣番仔火的查某囡仔
toc: false
sidebar:
  exclude: true
---

![](images/the_little_match_seller_header.png)

<br>
<h1 style="text-align:center"> 賣番仔火的查某囡仔 </h1>
<br>

猶會記得有一年的寒人特別冷，四界暗趖趖，大雪干焦無欲停的款。佇咧烏暗的大路頂懸，有一个可憐的查某囡仔褪赤跤行來行去。伊拄才出門的時陣猶閣有穿鞋，但是彼雙鞋是伊阿母的，對細漢囡仔來講實在是傷過大矣。為著欲閃避兩台直接挵過來的馬車，鞋仔無細意就飛去矣。其中一支已經揣無矣，另外一支去予一个查埔囡仔搶去，閣講等伊未來的紅嬰仔出世，就會使共鞋仔當作搖笱用。可憐的查某囡仔無奈何，只好褪赤跤，用伊紅到變青的跤繼續行。查某囡仔舊舊的 e-pú-lóng 內底有幾若枝番仔火，手中嘛有幾枝。但是規工落來，無人捌共伊買過番仔火，嘛無人捌寄付過一箍銀。查某囡仔無物通食，寒甲爍爍顫，實在是可憐代。雪落到伊長到相絞起來的頭毛頂懸，猶毋過這對伊已經無要緊了。

路邊的窗仔門光映映，閣有人兜佇咧食芳貢貢的烘鵝。查某囡仔知影，今仔日是二九暝。伊坐佇咧兩棟樓房中央的邊仔角，共家己攬咧，閣坐佇家己的跤頂懸。就算按呢，伊猶是感覺足冷的。查某囡仔半枝番仔火攏無賣出去，實在是毋敢轉去厝內。若是一仙五厘攏無趁到，伊的阿爸會共伊㧌落去；閣再講，轉去嘛無較溫暖，厝內的壁堵已經攏破空矣，干焦上大的空有用稻草佮破布窒起來爾爾。查某囡仔的手寒甲欲結凍。啊！若是點一枝番仔火敢若袂䆀。只要有體力共番仔火提出來，用邊仔的壁戛火，就會使共指頭仔焐予燒。查某囡仔共一枝番仔火點落，擗一聲，火就點著了！手內底的火是偌爾啊溫暖、偌爾啊光，就親像一枝小小的蠟燭，發出五彩的光。對這个查某囡仔來講，伊這馬就親像坐佇咧足大的火爐邊仝款，爐仔閣有用青銅做的妝娗。哪有遐溫暖的火！查某囡仔共跤伸出來，敢若咧𤲍（甲夾）燒。唷！想袂到火熊熊就化去矣。查某囡仔心中的爐仔煞消失去，干焦賰燒一半的番仔火佇咧手中。

查某囡仔趕緊點著另外一枝番仔火。這擺的火拄照著壁，彼壁就敢若會通光，予查某囡仔看著內底的房間。內底的桌仔去予白鑠鑠的桌巾崁咧，頂懸的菜誠腥臊，閣有一隻烘鵝，予人搢了一寡 	lìn-gòo 佮梅干入去。上蓋好的是，彼隻烘鵝竟然對盤子跳落來，胸坎頂懸閣插一枝刀仔佮攕仔，搖搖擺擺，向查某囡仔行去。火煞閣化去矣。除了冷風以外，查某囡仔啥物攏無。

![](images/the_little_match_seller_1.png)
<p style="text-align:center"> 賣番仔火的囡仔過身去 </p>

伊閣點著一枝番仔火。這擺，伊發現伊坐佇咧一欉足媠的聖誕樹下跤。這欉樹仔甚至比彼間好額的商店內底的彼欉閣較媠。幾千諾枝的蠟燭佇青色的樹枝頂燒，閣有佮櫥窗內底仝款的彩色的畫，囥佇咧更較頂懸。查某囡仔伸手想欲共伊摸，火煞閣化去。

聖誕節的火敢若愈來愈懸，看佇查某囡仔眼內，就親像天頂的星仝款。這時，有一粒星落落來，尾溜閣拖了一寡火星。「有人欲化去矣...」查某囡仔想著伊已經往生的阿媽捌共伊講過，若是看著星落落來，就表示有人的魂魄欲去揣上帝矣。阿媽是伊這世人當中，唯一一个真正捌疼過伊的人。

查某囡仔閣點著一枝番仔火，這擺的火共伊包圍起來。佇火光當中，伊看著伊的阿媽徛佇遐。阿媽是遐爾清楚、遐爾光，伊會用得看著阿媽疼孫的面腔。「阿媽，」查某囡仔喊出聲，「拜託共我𤆬走。我知影火化去的時，你就會像溫暖的火爐、烘鵝佮聖誕樹仝款無去。」伊規氣共賰的番仔火攏點著，敢若按呢做，就會使共阿媽留咧。番仔火比透中晝的日頭閣較光，阿媽嘛比以前閣較大、閣較	美麗。阿媽共查某囡仔的手牽起來，兩个人歡歡喜喜的離開地表。彼咧所在袂冷、袂枵、閣袂痛，因為遐是上帝蹛的所在。

天光矣。查某囡仔倚壁倒咧，伊規个喙䫌白死殺，但是猶閣文文仔笑。伊佇舊年的上尾一工冷死矣，只賰新一年的日頭光照佇咧查某囡仔的死體頂爾爾。囡仔的身屍已經𠕇去矣，伊的手閣共燒了的番仔火扱牢牢。「伊敢若想欲共家己焐予燒。」有人按呢講。無人會當想著查某囡仔捌看過諾爾媠的物件，嘛無人想會到伊佮𪜶（亻因）阿媽佇咧新正年頭，來到何等光榮的所在。